---
title: "Cyberpunk: Edgerunners"
tags:
  - Japanese
  - Anime
  - Review
date: 2022-09-16 18:30:00 +0700
origin:
  - name: Facebook
    url: //facebook.com/neizod/posts/pfbid0RTotUyL1zrC7N1XTNPdM5W2C845iqvrAAGjoNCXzTTmhP19EZUxf1E2ZhTiebfmEl
---

จริงๆ แล้วแอบแหยงชื่อ cyberpunk หน่อยๆ ตรงที่ตัวเกมเมื่อสองปีก่อนมันห่วยบรม -- ก็อาจจะเป็นโชคดีด้วยหละมั้งที่ไม่ได้ hype จน pre-order เพราะคอมพิวเตอร์ที่มีอยู่มันแรงไม่พอ

{: .oversized .figure}
> ![](/images/cover/cyberpunk-edgerunner.jpg)

แต่กับอนิเมะตัวนี้กลับถือว่าทำได้ดีกว่าที่คาดหวังไว้ (แม้จะไม่ได้หวังเลยก็ตาม) เพราะพอได้ดูมันจริงๆ แล้วพบว่ามันมีความกลมกล่อมมากๆ กับภาพโลกอนาคตที่มีความเป็นไปได้สูงว่าเรากำลังมุ่งไปสู่จุดนั้น ตั้งแต่การเป็นทุนนิยมสุดโต่งที่ตีตราทุกอย่างเป็นเม็ดเงิน การวางเป้าหมายชีวิตแบบ american dream ที่ทุกคนในสังคมต่างเฝ้าฝัน การมีอยู่ของอภิสิทธิ์ชนที่ได้รับสิทธิพิเศษแม้กระทั่งความเป็นความตาย การไต่เต้าตำแหน่งทางสังคมที่เต็มไปด้วยการแก่งแย่งชิงดีหักหลังกัน การใช้ชีวิตทำงานอย่างไร้ความหมายประหนึ่งว่าเราต่างก็เป็น lab rat วิ่งปั่นกงล้อ การบีบคนชายขอบให้ไร้ที่ยืนจนมุ่งหน้าสู่เส้นทางของอาชญากรรม ไปถึงการเปิดรับเทคโนโลยีต่างๆ เข้ามาในชีวิตจนเรานั้นก้าวข้ามขีดความเป็นมนุษย์

เอาจริงๆ แนวคิดต่างๆ เหล่านั้นก็เคยถูกเล่าผ่านเรื่องราวอื่นๆ อย่างมายมายแล้ว เช่น

- Neuromancer (1984) ของ William Gibson ที่วางรากฐานให้โลกคู่ขนานแบบไซเบอร์
- ภาพความโสมมของเมืองยุคใหม่จาก Judge Dredd (2012, 1995) ซึ่งต่อเติมโลกขึ้นมาจากการ์ตูนในชื่อเดียวกัน (1977)
- การผสานร่างกายกับเครื่องจักรจาก Elysium (2013) และ Robocop (1987, 1990, 1993, 2014)
- อาชญากรรมในความคิด อย่าง Inception (2010), Vanilla Sky (2001) หรือ Eternal Sunshine (2004)
- ความเป็นคนชายขอบจาก Do Androids Dream of Electric Sheep (1968) ซึ่งต่อมาถูกดัดแปลงเป็นหนังซีรียส์ Blade Runner (1982, 2017)
- การต่อสู้กับอาชญากรรมสมัยหน้าจาก Ghost in the Shell (1995) พร้อมภาคย่อยแบบซีรียส์อย่าง Stand Alone Complex (2002, 2020)
- เกมเกี่ยวกับการแฮคคอมพิวเตอร์ในโลกอนาคตอย่าง EXAPUNKS (2018)

แต่จุดที่ทำให้ Edgerunners แตกต่างอย่างโดดเด่นจากเรื่องอื่นๆ ใน genre เดียวกัน คงหนีไม่พ้นคำถามสำคัญที่ซีรียส์นี้ยึดเหนี่ยวไว้เป็นแกนกลาง ที่กลับกลายเป็นคำถามธรรมดาสามัญเกี่ยวกับ purpose in life ว่าตอนนี้เรากำลังวิ่งไล่ตามความฝันเพื่อคนอื่นอยู่หรือเปล่า ตกลงแล้วความฝันจริงๆ ของเราคืออะไรกันแน่ เรากล้าพอไหมที่จะแชร์ความฝันแสนประหลาดของเราหากจะโดนหัวเราะเยาะกลับมา และเราควรจะต้องล้มเลิกความฝันหรือไม่เมื่อความฝันนั้นกำลังกัดกินเราไปจนถึงแก่นวิญญาณ

เห็นทีจะได้เวลาอัพเกรดคอมเพื่อให้โอกาส franchise นี้อีกครั้งซะแล้วสิ