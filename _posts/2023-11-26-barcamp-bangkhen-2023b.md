---
title: BarCamp บางเขน 2023b
tags:
  - BarCamp
  - Kasetsart University
  - Event
date: 2023-11-26 11:51:00 +0700
origin:
  - name: Facebook
    url: //facebook.com/neizod/posts/pfbid02id2eeS43DDjg45JtrE1HnrRtzJ25LMDdpbA4w76HWsY8DqkGsjHfQ8b57K7wpG6Hl
---

จบไปแล้วอีกปีกับงานบาร์แคมป์บางเขน ซึ่งเอาจริงก็นับว่าเป็นบาร์แคมป์ที่สนุกมากทีเดียว แม้ว่างานช่วงเช้าจะดูอ๊องๆ เงียบเหงาคนน้อยไปหน่อยก็ตาม

{: .figure}
> ![](/images/event/barcamp/bangkhen-2023b/sponsor.jpg)

ตรงนี้จะโทษผู้จัดงานคงไม่ได้หรอก เพราะสุดสัปดาห์นี้มีงานสัมมนาชนกันระเบิดเถิดเทิงเลย (TED, .NET, Agile, Python, etc) มันก็คงไม่แปลกที่งานนี้จะมีคนมาร่วมน้อยกว่าที่คาด

{: .figure}
> ![](/images/event/barcamp/bangkhen-2023b/survivorship-bias.jpg)
>
> แซนด์วิชเค้กรสไหนขายดีสุด? ตอบรสช็อกโกแลต (ไม่เหลือให้ทันถ่ายภาพ)

จะว่าไปก็คงต้องถึงเวลายอมรับความจริงแล้วว่า บาร์แคมป์มันผ่านจุดพีคไปแล้ว การคาดหวังว่าจะมีคนมาร่วมงานนี้เยอะๆ ระดับล้นห้องสโลปมันคงเป็นเรื่องยากที่กลับมาอีก

{: .figure}
> ![](/images/event/barcamp/bangkhen-2023b/hikaru-go.jpg)
>
> เซียนเต๋าผู้คร่ำหวอดในวงการ กับการแบ่งปันประสบการณ์เมื่อเจอ[ม้า][knight]เดินทะแยงแบบ[บิชอป][bishop]!!

คำถามก็คือว่า การผ่านพ้นจุดพีคนี้ไป ภาพในอนาคตของบาร์แคมป์จะออกมาเป็นอย่างไรต่อ งานมันจะล้มหายตายจากไปไม่เหลือใครมาร่วมงานอีกเลยหรือเปล่า? หรือว่ามันจะกลับมายืนพื้นในจุดสมดุลที่มีคนร่วมงานพอประมาณ แต่ในกลุ่มคนจำนวนน้อยนี้ก็สามารถแลกเปลี่ยนความสนใจจนก่อให้เกิดเป็นความสัมพันธ์อันแข็งแกร่งได้

ผมหวังว่าจะเป็นภาพหลัง

ไม่สิ มันน่าจะเป็นภาพหลังแล้วหล่ะ เพราะบาร์แคมป์ครั้งนี้ก็มีเรื่องแปลกใหม่ที่ไม่เคยเกิดขึ้นมาก่อน อย่างการที่มีน้องระดับมัธยมมาร่วมงานด้วย! -- น้องเป็นเด็กโอลิมปิกชีววิทยาที่มาเล่าเรื่องโปรตีนอย่างออกรสออกชาติ

{: .figure}
> ![](/images/event/barcamp/bangkhen-2023b/improvise.jpg)
>
> [@dtinth][] ที่มาเล่นดนตรีให้ฟังกันแบบสดๆ ไม่มีการเตี๊ยมล่วงหน้า!

หัวข้ออื่นๆ ก็ยังมีความหลากหลายน่าสนใจ และชักชวนให้เราเข้าไปทำความรู้จักกับโลกใบนี้ที่ซับซ้อน เช่น โลกของนักกีฬาหมากกระดานที่แม้แต่เงินรางวัลระดับชนะเลิศก็ไม่มีวันเพียงพอต่อการดำรงชีพ จึงต้องประกอบอาชีพข้างเคียงอื่นๆ เช่นโค้ชและกรรมการไปด้วย โลกของการเล่นดนตรีผ่านระบบออนไลน์กับเพื่อนทั่วทุกมุมโลก ที่ต้องอาศัยการด้นสดเดาคีย์เพลง ที่อาจฝึกได้จากการฝึกแยกเสียงแบบ Berklee โลกของการออกแบบจรวดเพื่อส่งมนุษยชาติสู่อวกาศ โลกของการรักษาโรคทางจิตเวชที่ไม่ได้น่ากลัวอย่างที่คิด โลกของการดูหนังไปยันจบ end credit โลกของกีฬาฟันดาบที่เหนื่อยไม่แพ้ HIIT ไปจนถึงโลกของการจัดบาร์แคมป์ด้วยกันเอง ที่มีผู้จัดงานบาร์แคมป์บางแสนมาร่วมแลกเปลี่ยนด้วย

{: .figure}
> ![](/images/event/barcamp/bangkhen-2023b/mk.jpg)
>
> ปัญหาที่ไม่มีใครหนีไม่พ้น: [@narze][] กับการปิ้งสไลด์ในปี 2023 ถถถถถถถถถถถถ

หรืออย่างหัวข้อของผมเองที่พูดเรื่องเรขาคณิตของตัวต่อ LEGO และทำให้ได้พบกับผู้ชื่นชอบ LEGO อีกหลายคนเช่นกัน (ชอบจนถึงขั้นตั้งชื่อเล่นลูกว่าน้องเลโก้)

{: .figure}
> ![](/images/event/barcamp/bangkhen-2023b/geometry-lego.jpg)
>
> ขอขอบคุณภาพจากเพจอย่างเป็นทางการของงานครั้งนี้

เสนห์แบบนี้คงหาได้ไม่ง่ายจากงานสัมมนาอย่างเป็นทางการงานอื่นๆ และผมเชื่อว่าถ้าเรายังคงสามารถรักษาบรรยากาศความหลากหลายของงาน เพื่อให้ได้พบปะเรียนรู้ "ทำความเข้าใจ" ผู้คนที่หลากหลายเช่นนี้ได้ต่อไป แบบนี้ก็น่าจะถือว่าบรรลุหัวใจของงานบาร์แคมป์แล้ว



[@dtinth]: //twitter.com/dtinth
[@narze]: //twitter.com/narze

[knight]: //en.wikipedia.org/wiki/Knight_(chess)
[bishop]: //en.wikipedia.org/wiki/Bishop_(chess)