---
title: 7 สุดยอดไซฟายแฟนตาซี
tags:
  - Book
  - Review
  - Translation
  - English
  - Sci-Fi
date: 2016-06-12 23:59:59 +0700
origin:
  - name: Goodreads
    url: //goodreads.com/review/show/1666241257
---

จริงๆ หนังสือมันไม่ได้แย่ขนาดนั้นนะ แต่เรารู้สึกเหมือนโดนหลอก (และโมโหมากๆ) จากหน้าปก ดังนั้นเอาไปดาวเดียวพอ!

{: .figure}
> ![](/images/book/seven-grand-master-sf.jpg)

{: start="0"}
0. sci-fi ย่อมาจาก science fiction ไม่ใช่ science and fantasy แต่ ...
1. ชื่อสำนักพิมพ์คือ SciFi ซึ่งนี่ก็เป็นสำนักพิมพ์ย่อยในเครือใหญ่อีกที ก็น่าจะบอกว่าสำนักพิมพ์นี้เค้าเน้นเรื่องแนว sci-fi นะ แต่ ...
2. หน้าปกหนังสือใช้รูปกาแล็กซี่ใหญ่ๆ เพียงรูปเดียว (ไม่ได้ตัดต่อกราฟฟิกแหวกแนวอย่างอื่นเข้ามาด้วย) ซึ่งก็น่าจะบอกได้ว่า แม้หนังสือเล่มนี้จะเป็นการรวมเรื่องสั้นหลายเรื่องก็ตาม อย่างน้อยหนึ่งเรื่องในนี้น่าจะเป็น sci-fi อวกาศเข้มข้นแน่นอน แต่ ...
3. ชื่อหนังสือใช้คำว่า "ไซฟายแฟนตาซี" (ที่คำว่าแฟนตาซีเล็กกว่าไซฟาย!) ซึ่งน่าจะสื่อความว่า sci-fi ที่ล้ำเกินจินตนาการปัจจุบันมากๆ จนอาจจะออกแนว fantasy ไปแล้ว (กำลังคิดถึงแบบ Hitchhiker Guide to Galaxy เลย) แต่ ...
4. เรื่องสั้น 3 ใน 7 เรื่องเป็น fantasy จ๋าที่ไม่มีกลิ่นของ sci ติดมาเลยแม้แต่น้อย ส่วนอีก 4 เรื่องที่เหลือนั้นนั้นก็เป็น sci-fi ที่ไม่เกี่ยวข้องกับอวกาศอันกว้างใหญ่เลย (ไปไกลสุดแค่ดาวอังคาร)

จาก 4 ข้อที่ว่ามานี้ ถ้าดูที่เนื้อหาในหนังสือเลย จริงๆ ก็ไม่ถือว่าเลวร้ายซะทีเดียวนะ เพียงแค่

1. เปลี่ยนชื่อสำนักพิมพ์ซักหน่อยมั้ย ให้รู้ว่าไม่ได้โฟกัสที่ sci-fi แต่มี fantasy ด้วย (สำนักพิมพ์ฝรั่งเค้าจัดเป็นหมวดเดียวๆ กันเลย sci-fi + fantasy + horror)
2. ตัดต่อภาพหน้าปกให้ดีกว่านี้ ให้รับรู้ได้ถึงกลิ่นอายของ fantasy ด้วย ไม่ใช่โปรโมต sci-fi
3. เปลี่ยนชื่อหนังสือเป็น "ไซฟาย และ แฟนตาซี" เถิด จะได้รู้ว่ามีทั้ง sci-fi และ fantasy

(แต่คือถ้าเกิดทำทั้งสามอย่างที่ว่ามานี้ ความอยากอ่านเล่มนี้ก็คงหายไปเกินครึ่งแล้วหละ)

ยิ่งไปกว่านั้น

1. หนังสือเล่มนี้เลือกแปลงานของคนที่ได้รางวัล SFWA Grandmaster มา ซึ่งรางวัลดังกล่าวมอบให้แด่คนอเมริกาเท่านั้น เพราะฉะนั้นเราจะพลาด "สุดยดไซฟาย" จากนักเขียนประเทศอื่นๆ เช่น Jules Verne, H.G. Wells, หรือ Roald Dahl ไปได้
2. และรางวัลดังกล่าวยังมอบให้แด่ผู้ที่มีชีวิตและผลิตผลงานมาเยอะจนเข้าตา เพราะฉะนั้นเราก็น่าจะพลาดนักเขียนยุคใหม่จาก William Gibson, Philip K. Dick อย่างแน่นอน
3. อนึ่ง รางวัล Grandmaster นี้ เป็นรางวัลที่มอบให้กับ "ตัวนักเขียน" โดยพิจารณาจาก "ผลงานทุกชิ้น" ของนักเขียนคนนั้นๆ ดังนั้นเรื่องราวที่ผู้รวมเล่มเลือกมาลงนี้ ควรเลือกเรื่องที่สนุกที่สุดมาลง ซึ่งส่วนตัวคิดว่าสอบตกอย่างแรง
  1. เช่น Robert A. Heinlein ทำไมไม่เลือก All You Zombies ที่โคตรจะลงตัวระหว่าง sci-fi และ fantasy แต่กลับเลือกเรื่องพื้นๆ ธรรมดาๆ ที่ไม่น่าสนใจแล้วในยุคนี้อย่าง The Long Watch มา
  2. หรืออย่าง Arthur C. Clarke ทำไมไม่เลือกเรื่องที่ยิ่งใหญ่ระดับจักรวาเลย เช่น The Sentinel, The Nine Billion Names of God หรือถ้าอยากได้ fantasy มากหน่อยก็ The Wall of Darkness ก็ได้
  3. สำคัญที่สุด ... ทำไมถึงไม่มี Isaac Asimov?!?

อันที่จริง พอมาลองทบทวนใหม่โดยตัดอคติเรื่องหน้าปกหลอกลวงออกไป ก็คงให้สองดาวจากห้าอยู่ดีแหละ คือถือว่ายังอยู่ในขั้นแย่เกินรับไหว คอ sci-fi ควรหลีกเลี่ยงให้ไกลเว้นว่าจะไม่เหลืออะไรให้อ่านแล้วจริงๆ
