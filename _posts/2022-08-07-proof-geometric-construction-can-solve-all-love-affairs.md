---
title: 色恋沙汰は全て作図で解決可能であることの証明
tags:
  - Japanese
  - Song
  - Romance
  - Geometry
  - Music Video
date: 2022-08-07 23:24:25 +0700
---

"บทพิสูจน์ว่าทุกปัญหาหัวใจนั้นถูกแก้ได้ด้วยการวาดรูปเรขาคณิต" เพลงญี่ปุ่นชื่อสุดปั่น จากศิลปินอินดี้โวคาลอยด์ manbo-p ที่จะมาเล่าเรื่องราวความรักปั๊ปปี้เลิฟของหนุ่มน้อยนักศึกษา ผู้แอบหลงรักเพื่อนสาวในวัยเด็กที่เติบโตมาด้วยกัน จนได้โคจรกลับมาอยู่ห้องเดียวกันในโรงเรียนอีกครั้ง

<iframe width="853" height="480" src="https://www.youtube.com/embed/yoHR8qwuqmY" frameborder="0" allowfullscreen></iframe>

ชื่อเพลงก็ว่าปั่นพอแล้ว แต่เนื้อหาและ MV นั้นนับว่าปั่นยิ่งกว่า เพราะว่าตัวเอกของเรานั้นก็คือฮอทเนิร์ดด้านคณิตศาสตร์ ผู้พกพาไม้บรรทัดและวงเวียนติดตัวไว้ตลอดเวลา เพื่อที่ว่าถ้ามีปัญหาหัวใจเข้ามาก็จะได้ขจัดปัดเป่ามันทิ้งไปด้วยการวาดรูปเชิงเรขาคณิต!


## Euclid, Book 1, Proposition 10

โดยปัญหาแรกที่เขาพานพบ ก็คือเจ้าหนุ่มพราวเสน่ห์ผู้มีใบหน้างดงามได้รูปประหนึ่งสัดส่วนทองคำ ที่ดูเหมือนว่าเจ้าหนุ่มนั่นจะส่งสายตาหมายปองจับจองเธอ เขาเลยสร้างกำแพงที่แบ่งครึ่งกึ่งกลางทั้งคู่ให้แยกจากกัน

1. จากเส้นตรงที่เชื่อมโต๊ะในห้องเรียนระหว่างเธอกับเขา
2. กางวงเวียนออก แล้ววาดวงกลมโดยให้เธอเป็นจุดศูนย์กลาง
3. ใช้วงเวียนขนาดเท่าเดิม วาดวงกลมอีกวงที่เจ้าหนุ่มนั่นเป็นจุดศูนย์กลาง
4. ลากเส้นตรงเชื่อมระหว่างจุดตัดกันของวงกลมทั้งสอง


## Euclid, Book 1, Propopsition 9

แม้เจ้าหนุ่มรูปงามจะไม่ใช่ปัญหากวนใจอีกต่อไป แต่เมื่อถึงวันของเกิดเธอเขากลับลืมตัวจนกินเค้กวันเกิดไปซะเกือบหมด จึงต้องมาแบ่งครึ่งเค้กชิ้นสุดท้ายที่ยังเหลืออยู่

1. จากชิ้นส่วนเค้กที่มีปลายแหลมและขอบเส้นตรงสองด้าน
2. วาดวงกลมที่มีปลายเค้กเป็นจุดศูนย์กลาง โดยให้ตัดกับขอบเค้ก
3. วาดวงกลมขนาดเท่ากันอีกสองวง โดยใช้จุดตัดบนเส้นตรงเป็นศูนย์กลาง
4. ลากเส้นเชื่อมจากปลายเค้กไปยังจุดตัดของวงกลมทั้งสอง


## Euclid, Book 1, Proposition 11

น่าเสียดายที่แผนพิชิตใจเธอด้วยเค้กก็ล้มเหลวจนเขาต้องยอมปล่อยเธอไป หยิบรูปคู่วัยเด็กขึ้นมาดูแล้วตัดใจฉีกรูปถ่ายตรงจุดกึ่งกลางที่เขาและเธอจับมือกัน

1. จากเส้นตรงที่เชื่อมพวกเขาเข้าด้วยกัน ซึ่งมีมือทั้งสองอยู่บนเส้นตรงนั้น
2. วาดวงกลมที่ใช้มือของพวกเขาเป็นจุดศูนย์กลาง โดยให้ตัดกับเส้นตรง
3. วาดวงกลมขนาดเท่ากันอีกสองวง โดยใช้จุดตัดบนเส้นตรงเป็นศูนย์กลาง
4. ลากเส้นเชื่อมจากจุดตัดวงกลมทั้งสองลงมายังฝ่ามือ


## Euclid, Book 1, Proposition 12

แต่กลับกลายเป็นว่าเธอสุดแสนจะเสียใจที่เห็นเขาตัดใจฉีกรูป จึงออกวิ่งหนีไปจนลับสายตา ทางเดียวที่จะทำให้เธอหยุดร้องไห้ได้คือต้องรีบไปปรับความเข้าใจ และระยะทางสั้นที่สุดคือเส้นตั้งฉากจากเขาไปยังถนนใหญ่!

1. จากจุดที่เขายืนอยู่มองมายังถนนใหญ่ที่เป็นเส้นตรง
2. วาดวงกลมที่ใช้เขาเป็นจุดศูนย์กลาง โดยให้ตัดกับเส้นตรง
3. วาดวงกลมขนาดเท่ากันอีกสองวง โดยใช้จุดตัดบนเส้นตรงเป็นศูนย์กลาง
4. ลากเส้นเชื่อมจากเขาไปยังจุดตัดวงกลมทั้งสอง


---

อันที่จริงก็มีจุดที่ขัดใจนิดหน่อย ตรงที่การวาดรูปสองอันสุดท้ายนี่นับว่าคล้ายกันอยู่มาก (และคล้ายกับอันแรกสุดด้วย) แต่ถ้าให้แต่งเองก็นึกไม่ออกเหมือนกันว่าจะเอาการวาดรูปเรขาคณิตอันอื่นมาใส่ยังไงให้เนื้อหามันลงล็อคด้วย? อย่างการสร้างสามเหลี่ยมด้านเท่านี่ไม่ใช่แน่ๆ ละเพราะนี่ไม่ใช่รักสามเส้า ส่วนถ้าจะให้สร้างเส้นขนานก็ดูจะเป็นเฟรนด์โซนที่จบอึนๆ ไปหน่อย ถถถถถถถ

ถึงอย่างนั้นเพลงนี้ก็ยังนับว่าโคตรเจ๋งอยู่ดี คนแต่งเค้าคิดได้ไงที่เอาเรื่องสุดเนิร์ดแบบนี้แทรกลงไปอย่างแนบเนียนได้ -- ทำเอาแอบนึกถึงเพลง[สูตรรักนักเรียน][student love formula]เลย ซึ่งก็น่าเสียดายว่าเพลงไทยเดี๋ยวนี้ไม่มีอะไรเจ๋งๆ แบบนี้อีกแล้ว (หรือเราหาฟังไม่เป็นเอง?)


[student love formula]: //youtu.be/LzhzhNZnnGs
