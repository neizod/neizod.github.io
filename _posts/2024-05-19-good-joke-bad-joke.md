---
title: ขำ-ไม่ขำ
tags:
  - Rant
  - Humor
  - Programming
date: 2024-05-19 22:15:00 +0700
origin:
  - name: Facebook
    url: //facebook.com/neizod/posts/pfbid06JuPAMg4me8Cf8QT65AsUPiVkHK8nZS6eJgA6xZX8eBUbsgaPQ4BhxrQYn3nM356l
---

อยู่ดีๆ ก็มานึกถึงเรื่องเล่นมุกขำ-ไม่ขำ อย่างมุกที่ค่อนข้างจะแพร่หลาย(มั้ง) ในฝั่งโปรแกรมเมอร์ที่ว่า

{: .quote}
> คุณภรรยาส่งสามีที่เป็นโปรแกรมเมอร์ไปซื้อขนมปังมาหนึ่งก้อน ถ้ามีไข่ก็เอามาโหลนึง
>
> คุณสามีกลับมาพร้อมกับขนมปัง 12 ก้อน
>
> ใครซักคนบนอินเตอร์เน็ต

ความขำของมุกนี้ก็คือว่าคำสั่งข้างต้นมันสามารถแปลออกมาเป็นการเขียนโปรแกรมได้ว่า

```
buy(bread, 1)
if store.have_eggs():
    buy(bread, 12)
```

ซึ่ง ... เอาจริงๆ เลยนะ แม่งไม่ขำแม้แต่นิดเดียวเลยหว่ะ

นั่นก็เพราะว่ามุกนี้พยายามเล่นกับความกำกวมของคำสั่ง "ถ้ามีไข่ก็เอามาโหลนึง" โดยไม่ได้ระบุว่าเอา *อะไร* มาโหลนึง ถ้าเป็นคนทั่วไปก็จะตีความว่าก็ต้องเอาไข่มาโหลนึงนั่นแหละ

แล้วทำไมโปรแกรมเมอร์มันถึงไม่ตีความแบบชาวบ้านทั่วไปหละวะ???

อย่างแรกเลยก็คือว่าถ้าคำสั่งมันกำกวมมากๆ ทำไมไม่ตอบกลับเป็น error ไปเลย (เพื่อให้อีกฝ่ายป้อนคำสั่งใหม่อีกรอบ)

หรือถ้าพยายามจะแก้ความกำกวมว่าต้องซื้ออะไรมาหนึ่งโหลกันแน่ แล้วทำไมถึงกระโดดกลับไปหาตัวแปรขนมปัง? ทั้งที่ตอนเช็คเงื่อนไขก็ใช้ตัวแปรไข่นี่หน่า มันจะสมเหตุสมผลกว่ามั้ยถ้าจะแปลคำสั่งภาษามนุษย์ออกมาเป็นโปรแกรมว่า

```
buy(bread, 1)
...
if store.have_eggs():
    buy(eggs, 12)
```

อนึ่งถ้าอยากจะให้ซื้อขนมปังมา 1 หรือ 12 ก้อนด้วยการเช็คว่าร้านมีไข่ขายมั้ยจริงๆ โปรแกรมปลายทางที่อยากจะแปลงออกมามันควรอยู่ในรูปนี้หรือเปล่า

```
if store.have_eggs():
    buy(bread, 12)
else:
    buy(bread, 1)
```

ซึ่งแม่งก็ไม่ได้มีโครงสร้างอะไรให้ไปคล้ายคำสั่งข้างต้นเลยมั้ย

คือเห็นมุกนี้ทีไร รู้สึกได้เลยว่าคนเล่นมุกพยายาม force การเล่นมุกมากๆ จนอดสงสัยไม่ได้ว่าอันนี้คือมุกที่ออกมาจากโปรแกรมเมอร์จริงๆ เหรอ? หรือว่าเป็นมุกจากคนที่ไม่ได้รู้เรื่องการเขียนโปรแกรมอะไรเลย แต่เป็นภาพฉายของเขาเองว่าโปรแกรมเมอร์เป็นพวกพูดไม่รู้เรื่องตีความโลกจริงได้มั่วไปหมดแบบนี้???

---

พอมาเทียบกับมุกที่มัน *ขำ* จริงๆ อย่างเช่นว่า

{: .quote}
> โลกนี้มีคนอยู่ 10 ประเภท: คนที่รู้จักเลขฐานสอง กับคนที่ไม่รู้จัก
>
> ใครอีกซักคนบนอินเตอร์เน็ต

เห็นได้เลยว่าระดับความฮาความนุ่มลึกต่างกันราวฟ้ากับเหว

เลยทำให้คิดได้ว่า การเล่นมุกเนี่ย น่าจะเป็นศิลปะที่ยากมากๆ จนไม่ใช่ว่าทุกคนจะสามารถประดิษฐ์มุกที่ดีออกมาได้ โดยทั่วๆ ไปแล้วเราก็อาจสร้างมุกที่ตลกกันอยู่แค่ในกลุ่มเพื่อน แย่หน่อยก็อาจตลกเองคนเดียวโดยที่ไม่มีใครรู้เรื่องด้วย

นั่นก็อาจเป็นเพราะว่าในการสร้างมุกขึ้นมาซักอันนึง หลายคนอาจจะเน้นผิดจุดโดยไปให้ความสำคัญกับเรื่องเชิงเทคนิคมากเกินไป จนละเลยว่าองค์ประกอบของการเล่นมุกมันต้องมีคนฟังด้วย และอย่างน้อยๆ เราก็ควรต้องเข้าไปนั่งในใจคนฟังดูว่าเค้าจะตลกกับมุกนี้หรือเปล่า

การเล่นมุกจึงน่าจะเป็นหนึ่งในตัวบ่งชี้ความสามารถด้าน soft skill ได้ดีพอควรเลย

และถึงแม้ว่าคนส่วนใหญ่อาจจะไม่สามารถสร้างสรรค์มุกระดับตำนานขึ้นมาได้ แต่อย่างน้อยเวลาได้ยินมุกอะไรมา ก็ลองวิเคราะห์ดูซักหน่อยก่อนตัดสินใจส่งต่อมุกนั้นซ้ำ ... ไม่งั้นเราก็จะมีแต่มุกไม่ขำทำให้บรรยากาศกร่อยวนเวียนเต็มไปหมด
