---
title: The Angels' Share
tags:
  - Movie
date: 2014-06-17 11:13:00 +0700
---

พอดีมีเทศกาลหนังยุโรปครับ งานนี้ดูฟรีแถมมีคนชวน เลยตัดสินใจแวะไปลองอะไรที่ไม่เคยทำดูซะหน่อย

... ไปแบบไม่รู้อะไรซักอย่างจนกระทั่งเข้าโรงเนี่ยแหละ ถึงรู้ว่ามันคือเรื่อง [The Angels' Share][] ครับ

![](/images/the-angels-share.jpg)

เนื้อเรื่องกล่าวอันธพาลหนุ่มนายหนึ่งที่ดันไปทำร้ายร่างกายนักศึกษาเข้า แต่ศาลตัดสินลดโทษเหลือแค่ทำงานบริการชุมชน 300 ชั่วโมง เพราะตอนนั้นเขากำลังจะกลายเป็นพ่อของเด็กชายตัวน้อยๆ

ครับ นี่ไม่ใช่หนังบู้ระห่ำแอคชั่นแฟนตาซีชวนฝัน แต่มันคือการต่อสู้ในชีวิตจริงที่ไม่หอมหวานเดินทางเป็นเส้นตรง และไม่แน่ว่าซักวันหนึ่งเราก็อาจต้องประสบพบเจอ

ชีวิตบริการชุมชนทำให้เขาได้พบป่ะผองเพื่อนอาชญากรกลับใจมากมาย สิ่งที่ผลักดันให้เขาดิ้นรนคือครอบครัวเล็กๆ ที่เขาตระหนักถึงความรับผิดชอบ โชคดีที่เขามีหัวหน้างานเป็นทั้งเพื่อนและครูคอยดูแลเขาอยู่เสมอ

ชื่อหนังได้มาจากตอนที่หัวหน้างานพาตัวเอกและผองเพื่อนไปเที่ยวโรงบ่มวิสกี้ ที่ซึ่งคนงานแถวนั้นบอกว่าวิสกี้ในถังไม้โอ๊คจะระเหยหายไปปีละ 2% เปรียบดังเช่นส่วนแบ่งที่มอบให้แก่นางฟ้า

หนังดีพอประมาณครับ การตัดต่อช่วงแรกอาจทำให้จับใจความได้ยากไปบ้าง แถมยังมีตัวละครเยอะแล้วหน้าตาดันคล้ายกันไปหมดอีก แต่ถ้าก้าวข้ามตรงนี้ไปได้ ก็จะพบกับความแปลกใหม่ที่สตูดิโอหนังใหญ่ๆ อย่าง Hollywood ให้ไม่ได้ครับ

สิ่งที่ชอบที่สุดคงหนีไม่พ้นประโยคที่ว่า "หนึ่งเพื่อลิ้มลอง หนึ่งเพื่อสะสม หนึ่งเพื่อแบ่งบัน"

เพราะแม้ชีวิตต้องดิ้นรน แต่ก็อย่าลืมที่จะแบ่งบันสิ่งดีๆ บ้างนะครับ


[The Angels' Share]: //www.imdb.com/title/tt1924394/
