---
title: Canvas
tags:
  - Art
  - Board Game
  - Review
date: 2022-11-09 22:33:44 +0700
---

สองสามปีมานี้เล่นบอร์ดเกมน้อยลงจนแทบจะเป็นศูนย์ ส่วนหนึ่งก็น่าจะเป็นเพราะแกงค์ที่เคยเล่นประจำวงแตกไปแล้ว (โควิด ย้ายประเทศ แต่งงาน ฯลฯ) แต่หลักๆ เลยคงเป็นเพราะไม่มีเวลามากกว่า พอเป็นแบบนี้เลยทำให้ไม่ได้สะสมเกมเพิ่มด้วย ... จนกระทั่งเดินเล่นใน B2S แบบไม่ได้คิดอะไร ก็พลันสะดุดตากับเจ้าสิ่งนี้

{: .figure}
> ![](/images/game/canvas/box.jpg)
>
> กล่องบอร์ดเกม Canvas

คือมองเผินๆ นี่อาจไม่รู้เลยว่าเป็นบอร์ดเกม[^1] เพราะมันเลียนแบบภาพวาดบนกรอบผ้าใบได้เหมือนมาก --โอเคว่าอาจจะไม่เหมือนซะทีเดียวเพราะไม่ได้ใช้ผ้าใบจริงๆ-- แต่ก็คือที่สันกล่องด้านต่างๆ ก็เป็นการลงสีต่อเนื่องมาจากหน้ากล่องเหมือนการวาดภาพบนกรอบผ้าใบจริงๆ เลย จนกว่าจะพลิกไปดูหลังกล่องนั่นแหละ ถึงจะเห็นตัวหนังสือคำอธิบายว่าเป็นบอร์ดเกม

เรียกได้ว่าถ้าใครชอบศิลปะแนวนี้ แค่เอามาประดับผนังบ้านประหนึ่งว่าเป็นภาพวาดผืนผ้าใบก็สวยแล้ว

แต่ตัวเกมก็ยังมีความเป็นศิลปะอย่างเต็มเปี่ยมอีกด้วย เพราะผู้เล่นจะได้รับบทเป็นศิลปินที่ต้องการสร้างสรรค์ผลงานชิ้นเอก โดยคัดสรรองค์ประกอบสามอย่างที่ไม่ซ้ำใครมา "วาดภาพ" ของตน ซึ่งจะเลือกวาดตามใจตนเองแบบที่เห็นว่างดงาม หรือจะแคร์กับทัศนคติของนักวิจารณ์และวาดเพื่อโบว์แดงก็ย่อมได้

โดยส่วนกลไกของการวาดภาพนี้ก็ทำออกมาได้เข้าถึงง่ายมากๆ โดยเฉพาะกับคนที่วาดภาพไม่เก่งอย่างเรา เพราะเกมไม่ได้ให้เราวาดภาพเองจริงๆ แต่ให้การ์ดพลาสติกใสที่มีภาพองค์ประกอบต่างๆ มาเลย เรามีหน้าที่แค่จับการ์ดเหล่านั้นมาซ้อนกันเพื่อสร้างเป็นภาพวาดตามต้องการก็เรียบร้อย

ส่วนตัวจุดที่เล่นแล้วแอบรู้สึกขัดใจ คงจะเป็นระบบคิดคะแนนที่ให้คะแนนก้าวกระโดดไปหน่อย จนเหมือนว่าถ้าเล่นพลาดแต้มตามนี่ก็จะไม่มีวันพลิกเกมได้เลย (หรือเพราะว่าตั้งแต่ซื้อมานี่มีโอกาสได้เล่นกับ [@srakrn][] แค่สองคน แต่เกมเขียนไว้ว่าเล่นได้ถึงห้าคน เลยยังดึงความสนุกของเกมออกมาได้ไม่เต็มที่กันนะ?)

{: .figure}

> ![](/images/game/canvas/paintings.jpg)
>
> ภาพวาดบางส่วนจากจิตรกรเอก @srakrn

แต่เราว่าสำหรับคนรักศิลปะแล้ว ไม่ต้องเล่นมันเป็นเกมตามกฎที่เขียนไว้ก็ได้ แค่จับการ์ดพวกนี้มาเรียงซ้อนกันก็น่าจะสนุกแล้ว (และถ้าเป็นนักวาดก็อาจได้ไอเดียใหม่ๆ ไว้ประยุกต์ใช้กับงานจริงได้อีกด้วย)



[@srakrn]: //twitter.com/srakrn



[^1]: ตอนอยู่ในร้านค้าก็รู้แหละเพราะอยู่ในโซนบอร์ดเกม แถมยังมีพลาสติกห่อพร้อมแปะป้ายชื่อเกมหรา 
