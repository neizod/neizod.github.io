---
title: V for Vendetta
tags:
  - Movie
  - Review
  - Corruption
  - Revolution
date: 2020-11-05 13:24:48 +0700
---

{: .quote}
> Remember, remember  
> The 5th of November,  
> The gunpowder treason and plot!  
> I know of no reason  
> Why the [gunpowder treason][]  
> Should ever be forgot.
>
> Traditional English

นี่คงเป็นบทกวีสุดคลาสสิกอันแสนทรงพลัง ที่ขับให้ฉากเปิดตัวหนังเรื่องนี้เป็นที่น่าจดจำได้อย่างไม่ยากเย็น

{: .oversized .figure}
> ![](/images/cover/v-for-vendetta.jpg)

แต่หนังก็ไม่ได้มีดีเพียงเฉพาะฉากเปิด เพราะเนื้อหาตลอดทั้งเรื่องก็นับว่าเข้มข้นชวนติดตามไม่แพ้กัน โดยหนังได้แสดงให้เห็นถึงด้านมืดของมนุษย์อย่างอำนาจและการทุจริต ซึ่งก็ดูเหมือนจะเป็นสองสิ่งที่ส่งเสริมเกื้อกูลการมีอยู่ของกันและกันได้เป็นอย่างดี ดังจะเห็นได้ผ่านตัวละครอย่าง Adam Sutler ฆาตกรเลือดเย็นผู้จงใจคร่าชีวิตประชาชนนับแสนเพื่อก้าวขึ้นสู่ตำแหน่งผู้นำสูงสุดของประเทศ

แม้หนังเลือกที่จะเล่าเรื่องส่วนใหญ่ผ่านสายตาของ Evey Hammond ประชากรยุคถัดมาผู้ไม่เคยได้สัมผัสรับอิสรภาพ เพราะตั้งแต่เกิดจนเติบใหญ่เธอก็อยู่ภายใต้ระบอบอำนาจนิยมเบ็ดเสร็จมาโดยตลอด ระบอบที่ทำให้เราได้เห็น[โฆษณาชวนเชื่อ][propaganda]ที่คอยบิดเบือนสร้างภาพเข้าข้างรัฐบาลอยู่เป็นนิจ พร้อมกฎหมายต่างๆ ที่เขียนออกมาเพื่อเสริมสร้างความมั่นคงของรัฐเป็นหลัก นั่นก็คงไม่ใช่เรื่องแปลกหากเราจะสัมผัสได้เช่นกันว่าไม่มีใครเชื่อมั่นไว้ใจในตัวรัฐบาลเลย เพียงแต่พวกเขาเหล่านั้นต่างถูกกดทับเอาไว้ด้วยความหวาดกลัว และประกายของความหวังเพียงเล็กน้อยเท่านั้นก็เพียงพอที่จะจุดชนวนให้เกิดการเปลี่ยนแปลงได้

ซึ่งนั่นก็คือสิ่งที่ V ผู้ที่เปี่ยมล้นไปด้วยความโกรธแค้นจากรัฐบาลอันแสนฉ้อฉล มอบเป็นของขวัญให้แก่ผู้คนด้วยการระเบิดตึกรัฐสภา ตึกที่ถือได้ว่าเป็นสัญลักษณ์การธำรงอยู่ของรัฐบาลนั่นเอง

อย่างไรก็ตาม ฉากที่วนเวียนกลับมาให้เราคิดคำนึงมากที่สุด กลับเป็นฉากล้มโดมิโนในคืนก่อนที่จะเกิดการเปลี่ยนแปลง ... อันที่จริงก็ต้องยอมรับว่าครั้งแรกที่ดูเราไม่ได้รู้สึกเอะใจไตร่ตรองอะไรกับฉากนี้แม้แต่น้อย จนกระทั่งได้เปิดดูมันซ้ำอีกครั้งและอีกครั้ง ที่ทำให้เราเริ่มซึมซับสัญลักษณ์ต่างๆ ได้มากขึ้นและมากขึ้น ถึงกระนั้นเมื่อถึงฉากนี้ทีไรเรากลับไม่สามารถหาข้อสรุปได้ซักทีว่าโดมิโนชิ้นสุดท้ายที่ยังไม่ล้มนั้นหมายถึงใครกันแน่?

ในแง่หนึ่ง หากมองว่าโดมิโนแต่ละตัวเปรียบได้ดั่งองคาพยพของรัฐที่บังคับใช้อำนาจกดขี่ประชาชน การล้มลงของโดมิโนตัวแรกก็คือการถูกรุมประชาทัณฑ์ของสมาชิกพรรคชั้นปลายแถว ผู้หลงระเริงในอำนาจจนพลาดพลั้งจับตายเด็กที่ฝ่าฝืนกฎหมายความมั่นคงเพียงแค่ฉีดสเปรย์วาดสัญลักษณ์ เหตุการณ์นี้นับว่าเป็นการเติมเชื้อไฟให้ความโกรธแค้นของผู้คนลุกโชนจนเอาชนะความกลัวได้ในที่สุด และนำไปสู่การต่อต้านอำนาจรัฐที่ฉ้อฉลทั้งหลายไล่ขึ้นไปเรื่อยๆ เช่นนี้แล้วโดมิโนตัวสุดท้ายก็คือ Sutler ผู้นำอำมหิตที่ต้องถูกกำจัดออกจากพีระมิดแห่งชนชั้น เพื่อถอนรากถอนโคนอำนาจชั่วร้ายให้หมดสิ้นไป

หรือในอีกแง่หนึ่ง เมื่อมองว่าโดมิโนตัวต่างๆ คือแผนการแก้แค้นของ V ที่มุ่งกำจัดสรรพสิ่งชั่วร้ายที่รัฐบาลได้ทิ้งไว้ แต่เพราะเขาเองก็เป็นปีศาจตนหนึ่งที่ถูกสร้างขึ้นโดยรัฐเช่นกัน โดมิโนตัวสุดท้ายก็คือตัวเขาเองที่จำเป็นต้องหายออกไปจากสมการ เพื่อเปิดทางให้ประชาชนคนทั่วไปได้เป็นผู้สร้างโลกใหม่โดยไม่มีมือของปีศาจเข้ามาแทรกแซง (ถึงอย่างไร V ก็ไม่ได้สนใจโลกใบใหม่อยู่แล้ว ในใจมีแต่เพียงการแก้แค้นเท่านั้น)

และมันก็คงยากที่จะปฏิเสธในแง่ที่ว่าโดมิโนทั้งหมดเปรียบได้ดั่งประชาชนที่หวาดกลัว แต่เมื่อมีผู้ที่ตื่นรู้ที่มองเห็นความอยุติธรรมรอบตัวและตัดสินใจต่อสู้เพื่อความเปลี่ยนแปลงแล้ว ผู้นั้นย่อมส่งแรงกระเพื่อมให้ผู้อื่นตื่นขึ้นมามองเห็นและต่อสู้กับความอยุติธรรมเช่นกัน ในทางนี้ โดมิโนตัวสุดท้ายย่อมหนีไม่พ้น Evey ผู้ที่ต้องตัดสินใจว่าจะละทิ้งโลกใบเก่าที่แม้จะโหดร้ายแต่ก็เต็มไปด้วยสิ่งยึดเหนี่ยวจิตใจ แล้วต่อสู้ก้าวไปสู่โลกใบใหม่ที่เปี่ยมไปด้วยความหวังแม้จะไม่รู้ว่ามีสิ่งใดรออยู่หรือไม่

หรือบางทีทุกคำตอบอาจจะถูกต้องพร้อมกันหมดก็เป็นไปได้ ดังในฉากจบหนังที่ Evey ตอบถึงตัวตนของ V ภายใต้หน้ากาก [Guy Fawkes][] ไว้ว่า

{: .quote}
> He was [Edmond Dantes][],  
> and he was my father  
> and my mother,  
> my brother,  
> my friend.  
> He was you  
> and me.  
> He was all of us.
>
> Evey Hammond, V for Vendetta (2005)

แล้วคุณหละ คิดอย่างไรกับโดมิโนตัวสุดท้ายตัวนี้?


[Guy Fawkes]: //en.wikipedia.org/wiki/Guy_Fawkes
[Edmond Dantes]: //en.wikipedia.org/wiki/The_Count_of_Monte_Cristo

[gunpowder treason]: //en.wikipedia.org/wiki/Gunpowder_Plot
[propaganda]: //en.wikipedia.org/wiki/Propaganda
