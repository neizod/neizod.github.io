---
title: สมการความรัก (เชิงอนุพันธ์) ของโรเมโอและจูเลียต
tags:
  - Mathematics
  - Love
  - Differential Equation
date: 2012-01-01 06:48:00 +0700
origin:
  - name: JuSci
    url: //jusci.net/node/2310
---

ยอมรับตรงๆ ว่าช่วงนี้อกหัก บวกกับฟุ้งซ่านนิดๆ นั่งถอนหายใจไปเรื่อยๆ ก็ดันนึกถึงสมการความรักที่อาจารย์เคยพูดถึงแบบผ่านๆ พอลองไปอ่านเพิ่มเองก็เห็นว่ามันสนุกดี เลยเอามาเล่าให้ฟังครับ

เท้าความก่อนว่า แนวคิดเรื่องสมการความรักนี้ มาจากบทกวีอมตะเรื่อง[โรเมโอและจูเลียต][romeo and juliet] ในเวอร์ชันที่ดัดแปลงเล็กน้อย (เพื่อให้สนุกต่อการสร้างโมเดลทางคณิตศาสตร์) ซึ่งมีกฎพื้นฐานคือ

> ความรักของโรเมโอ (ฝ่ายชาย) นั้นแปรปรวน กล่าวคือ เขาจะพยายามเอาชนะใจจูเลียตมากขึ้นถ้าเธอไม่สนใจ แต่เมื่อไหร่ที่เธอชอบเขาแล้ว เขากลับเป็นฝ่ายที่ทำตัวเหินห่างออกไปเสียเอง
>
> แต่ความรักของจูเลียต (ฝ่ายหญิง) นั้นตรงไปตรงมา เธอจะรักโรเมโอมากขึ้นเมื่อเขามอบความรักให้แก่เธอ และจะทำตัวเหินห่างออกไปเมื่อเขานั้นไม่ใยดีเธอเช่นกัน

ฟังดูอาจจะงงๆ ว่าแล้วสองคนนี้จะมารักกันได้ยังไงใช่มั้ยครับ งั้นเราลองมาวิเคราะห์ฝ่ายหญิงกันก่อนดีกว่า

ถ้าเราให้ $j(t)$ เป็นฟังก์ชันความรักของจูเลียตที่มีต่อโรมิโอบนช่วงเวลา $t$ (และให้ $r(t)$ เป็นฟังก์ชันความรักของโรเมโอที่มีต่อจูเลียตในทำนองเดียวกัน) เราจะสังเกตว่า

$j(t)$ มีค่าเพิ่มขึ้น เมื่อ $r(t)$ มีค่าเพิ่มขึ้น (เธอจะรักโรเมโอมากขึ้นเมื่อเขามอบความรักกลับมา) $j(t)$ มีค่าลดลง เมื่อ $r(t)$ มีค่าลดลง (เธอจะทำตัวเหินห่างออกไปเมื่อเขานั้นไม่ใยดีเธอเช่นกัน) หรือเราสามารถเขียนให้อยู่ในรูปของสมการเชิงอนุพันธ์ได้ว่า

$$
\frac{dj}{dt} = r
$$

เช่นกัน เมื่อเราพิจรณาฝ่ายชายดูบ้าง จะพบว่าความรักที่เขามอบให้แก่เธอนั้น จะมีเครื่องหมายที่ตรงกันข้ามกันคือ

$$
\frac{dr}{dt} = -j
$$

ถึงตอนนี้เราได้มา 2 สมการแล้ว จะเปิดหนังสือแคลคูลัสหรือ[ถาม Wolfram Alpha][wolfram alpha solve] ก็ไม่ว่ากัน แต่ส่วนตัวแล้ว นี่เป็นสมการที่มีคำตอบแบบง่ายๆ คือ

$$
r(t) = \cos(t), \quad\quad j(t) = \sin(t)
$$

เมื่อเราวาดกราฟออกมา จะพบกับความเรียบง่ายสวยงามตามแบบฉบับของฟังก์ชันตรีโกณมิติโดยทั่วไป

![](/images/math/romeo_juliet_plot.png)

หรือถ้าจะพรรณนาออกมาให้คนธรรมดาที่ไม่ใช่นักคณิตศาสตร์ฟังซักหน่อย ก็คงได้ประมาณว่า

> ความรักของฝ่ายชาย (สีน้ำเงิน) นั้น แรกเริ่มก็มีอยู่เต็มเปี่ยม พร้อมทำทุกอย่างเพียงเพื่อให้ฝ่ายหญิง (สีแดง) ที่ไม่เคยเหลียวมองหันมาสนใจ แต่เมื่อเธอมีใจให้แล้วก็กลับทำตัวเหินห่าง จนสุดท้ายก็เกลียดเธอเพราะเธอใส่ใจเขามากเกินไป
>
> ด้านฝ่ายหญิงนั้นเล่า แม้ตอนแรกจะไม่มีใจให้ แต่แล้วก็เป็นอันใจอ่อนหลงใหลเขาขึ้นมา เวลาผ่านไปอีกไม่นานเธอก็ต้องแปลกใจ สงสัยว่าทำไมเขานั้นกลับเหินหาง เธอจึงระวังตัวและถอยกลับออกมา จนเมื่อรู้ว่าโดนฝ่ายชายเกลียดเข้าให้แล้ว ก็หมดศรัทธาตัดพ้อต่อว่าเขาอยู่ในใจ
>
> กลับไปที่ฝ่ายชาย เมื่อรู้ตัวว่าโดนเธอเกลียด เขาก็สำนึกเสียใจในสิ่งที่ทำลงไป และแก้ตัวด้วยการมองเธอใหม่ มอบความรักอันเปี่ยมล้นกลับไปให้เธอจนเธอนั้นหายโกรธ และกลับมามองเขาในแง่ดีใหม่จนเริ่มมีใจอีกครั้ง (ถึงตอนนี้ก็ติดลูปแล้ว)

เรื่องสนุกของระบบสมการแบบนี้คือ เราสามารถวาดกราฟอีกแบบ โดยให้แกนทั้งสองเป็นค่าของสมการ และให้ตัวแปรเป็นทางเดินของผลลัพท์ที่เกิดจากสมการทั้งสองนั้นได้

![](/images/math/romeo_juliet_path.png)

วิ่งไล่จับกันไปเรื่อยๆ แบบนี้แหละครับ ความรักของมนุษย์

อ่านเพิ่ม: [Mathematics Magazine - February 1988][math magazine feb 1988], [UBC Calculus Online][ubc calculus]


[romeo and juliet]: //en.wikipedia.org/wiki/Romeo_and_Juliet
[wolfram alpha solve]: //www.wolframalpha.com/input/?i=solve+dj%2Fdt+%3D+r,+dr%2Fdt+%3D+-j
[math magazine feb 1988]: //ai.stanford.edu/~rajatr/articles/SS_love_dEq.pdf
[ubc calculus]: //ugrad.math.ubc.ca/coursedoc/math100/notes/trig/love.html
