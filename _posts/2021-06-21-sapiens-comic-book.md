---
title: Sapiens, The Birth of Humankind
tags:
  - Book
  - English
  - Review
  - Humanity
date: 2021-06-21 23:59:59 +0700
origin:
  - name: Goodreads
    url: //goodreads.com/review/show/4054247305
---

เวอร์ชันนี้ของ Sapiens เปลี่ยนจากการเล่าเรื่องด้วยตัวหนังสือเพียงอย่างเดียว มาวาดรูปการ์ตูนประกอบการเล่าเรื่องเพิ่มลงไปด้วย จึงให้อารมณ์แบบ comics ฝั่งตะวันออกที่ยังมีตัวอักษรเยอะอยู่ (55555) แถมการดำเนินเรื่องจะค่อนข้างกระโดดๆ ตัดสลับไปมาชวนงงอยู่ไม่น้อย ไม่เหมือนกับการ์ตูนแนว manga ของญี่ปุ่นที่เน้นใช้รูปสื่อความเข้าใจแล้วลดจำนวนตัวอักษรลงให้เหลือเท่าที่จำเป็น แถมยังดำเนินเรื่องได้กระชับฉับไวเข้าใจง่ายตามที่ (เข้าใจว่าคนไทยที่เติบโตมากับการ์ตูนญี่ปุ่น) คุ้นชินกัน

{: .oversized .figure}
> ![](/images/book/sapiens-comic-book.jpg)

ด้านใจความของเรื่องเล่าก็ดูจะครบถ้วนเหมือนเล่มหลักอยู่ เพียงแต่ยังเล่าไม่ครบทั้งเล่มเพราะเล่มนี้ถือเป็นเล่มแรกในซีรียส์เท่านั้น (น่าจะต้องมีอีกอย่างน้อย 3 เล่มถึงจะครบ Sapiens และอาจมีมากกว่านี้อีกถ้าจะทำต่อไปยัง Homo Deus ด้วย) โดยเล่มนี้เล่าเรื่องช่วงการเปลี่ยนแปลงจากวานรมาสู่มนุษย์ และการสร้างสังคมขนาดใหญ่ยักษ์ที่สลับซับซ้อน ผ่านเครื่องมือสำคัญที่สุดอย่างการเล่าเรื่องและการซุบซิบนินทา

ถึงแม้หนังสือจะถ่ายทอดเป็นการ์ตูนแล้ว แต่มันก็อาจจะยังไม่เหมาะกับเด็กเท่าไหร่ เพราะมีประเด็นความรุนแรง (อย่างการฆ่าเด็กเล็กและคนชราในหมู่บ้านเพื่อประหยัดทรัพยากร) และเรื่องเพศแบบที่ไม่ตรงตามขนบธรรมเนียมปัจจุบัน (เช่นการที่ชายหลายคนในหมู่บ้านมีเซ็กส์กับหญิงคนเดียวเพื่อรับประกันว่าผู้ชายเหล่านั้นจะช่วยกันเลี้ยงดูลูกของเธอ) อยู่ด้วย ผู้ปกครองอาจควรอ่านหนังสือเล่มนี้พร้อมกับบุตรหลาน แต่ก็ต้องระวังไม่ให้ชี้นำความคิดที่ว่าเรื่องเหล่านั้นเป็นเรื่องถูกหรือผิดแบบขาวกับดำไปเลย เพราะนี่คือธรรมชาติของมนุษย์