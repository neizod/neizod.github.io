---
title: ดอกไม้แด่ผู้ถือปืน
tags:
  - Comic Strip
  - Political
  - Revolution
  - Flower
date: 2020-11-19 22:01:42 +0700
---

บังเอิญเห็นรูปนี้ผ่านตามาตั้งแต่หลายปีก่อน ถูกจริตจนต้องเซฟเก็บไว้เตือนใจบน desktop มองดูทุกวี่ทุกวันยิ่งตอกย้ำความจริงของอำนาจที่ไร้ซึ่งความเป็นมนุษย์

{: .oversized .figure}
> ![](/images/random/czechoslovakia-1945-1968.png)
>
> การ์ตูนล้อการเมืองจากกรุงปรากในปี 1968

เบื้องหลังภาพการ์ตูนดังกล่าว ได้เล่าถึงเล่าถึง[เหตุการณ์การจลาจนในกรุงปราก][prague uprising] ที่ต้องการปลดปล่อย[ประเทศเชโกสโลวาเกีย][czechoslovakia]จากเงื้อมมือของ[นาซีเยอรมัน][nazi germany]ในช่วงปลายสงครามโลกครั้งที่สอง โดยได้รับความช่วยเหลือจาก[กองทัพแดง][red army]ของ[โซเวียต][soviet]ในช่วงท้ายของการต่อสู้ ซึ่งจะเห็นได้จากความยินดีปรีดาที่ประชาชนออกมามอบดอกไม้ให้กับทหารในการ์ตูนช่องซ้าย

อย่างไรก็ตาม ด้วยการที่กองทัพแดงเข้ามาแทรกแซงช่วยเหลือจนได้รับชัยชนะดังกล่าว ทำให้[พรรคคอมมิวนิสต์ของเชโกสโลวาเกีย][ksc]ได้รับความนิยมจนสามารถจัดตั้งรัฐบาลปกครองประเทศได้นับตั้งแต่นั้นมา กระทั่งเกิดวิกฤตเศรษฐกิจในช่วงต้นทศวรรษที่ 1960 ที่ทำให้ประชาชนพยายามหาทางออกใหม่ๆ อย่างการเพิ่มสิทธิเสรีภาพให้แก่ประชาชน การกระจายอำนาจเศรษฐกิจและบริหารออกจากส่วนกลาง ไปจนถึงเสนอแนวคิดประชาธิปไตย นี่ทำให้มหาอำนาจโซเวียตที่หวาดกลัวว่าการเปลี่ยนแปลงดังกล่าวจะส่งแรงกระเพื่อมยังประเทศคอมมิวนิสต์อื่นๆ ได้ตัดสินใจส่งทหารกว่าครึ่งล้านเพื่อไปปราบปรามแนวคิดดังกล่าว เกิดเป็น[ปรากฏการณ์ปรากสปริง][prague spring] ที่ส่งผลให้เกิดความสูญเสียอันยิ่งใหญ่แก่ภาคประชาชน หากแม้นไม่ใช่ชีวิตจำนวนมากมายที่ได้ล้มตายก็เป็นความฝันความหวังและอนาคตที่ดับสลายลงไป ดังจะเห็นได้จากภาพการ์ตูนในช่องขวานั่นเอง

มองย้อนกลับมายังเหตุการณ์ใกล้ตัว มันก็คงไม่ต่างจากเหตุการณ์รัฐประหารจำนวนมากของเรา ที่มักจะมีเสียงชื่นชมสรรเสริญและ[ดอกไม้][thai coup flower]แด่เหล่าทหารกล้าผู้ออกมาช่วยฝ่าวิกฤติทางการเมือง โดยที่หารู้ไม่ว่าการแก้ปัญหาด้วยการแทรกแซงลัดขั้นตอนเช่นนี้ย่อมนำไปสู่ปัญหาที่ยิ่งใหญ่กว่าในอนาคต

และการมอบดอกไม้แก่ผู้มีปืนอยู่ในมือ ไม่ว่าจะเป็นการให้ด้วยด้วยความชื่นชมในการกระทำที่ไม่ควรได้รับความชื่นชม หรือจะให้เพราะเกิดความเห็นอกเห็นใจต่อผู้ใต้บังคับบัญชาตัวเล็กตัวน้อยก็ตาม ก็ช่างเป็นความคิดที่ตื้นเขินและควรหมดสิ้นไปเสียที เพราะท้ายที่สุดแล้วเราก็ไม่มีทางรู้ได้เลยว่า ปืนในมือของคนที่ไร้วิจารณญาณเหล่านั้น จะถูกสั่งให้หันกลับมาหาเราในวันใด


[czechoslovakia]: //en.wikipedia.org/wiki/Czechoslovakia
[nazi germany]: //en.wikipedia.org/wiki/Nazi_Germany
[soviet]: //en.wikipedia.org/wiki/Soviet_Union

[red army]: //en.wikipedia.org/wiki/Red_Army
[ksc]: //en.wikipedia.org/wiki/Communist_Party_of_Czechoslovakia

[prague uprising]: //en.wikipedia.org/wiki/Prague_uprising
[prague spring]: //en.wikipedia.org/wiki/Prague_Spring
[thai coup flower]: //www.cbc.ca/1.2658846
