---
title: Food Radar
tags:
  - Programming
  - Hackathon
  - Event
date: 2015-04-06 01:23:45 +0700
---

เมื่อวันอาทิตย์ที่ผ่านมา โดน [@sepia_sheep][] กับ [@scomma][] ลากไปร่วมงาน Open Data Hackathon ที่ Ma:D แบบไม่ทันตั้งตัวเท่าไหร่ครับ

คือก่อนหน้าที่จะไปก็ยังนึกไม่ค่อยออกเท่าไหร่ว่าต้องทำอะไรบ้าง รู้แต่ว่าเตรียมคอมติดตัวไว้ไม่เสียหายแน่ๆ

พอไปถึงก็แจ๊คพอตเลย เพราะว่างานนี้ไม่ใช้การบรรยายแล้วแนะนำช่วยทำ workshop แต่เป็นการเชิญชวนคนไอทีมาออกไอเดียและพัฒนาระบบที่จะมาช่วยปรับปรุงคุณภาพชีวิตคนครับ

ไอเดียหลักๆ ของงานคือการทำให้ข้อมูลสามารถเข้าถึงได้ง่าย (open data) น่าเสียดายที่ว่าผู้จัดงานไม่ได้มีชุดข้อมูลเตรียมไว้ให้ (เพื่อให้นำไปใช้ประโยชน์ได้ทันที) งานหนักอย่างแรกก็คือต้องรีบระดมสมองกันอย่างแรงว่าจะทำเรื่องเกี่ยวกับอะไรดี?

ตอนนั้นได้แต่คิดว่าจะเอาข้อมูลจากไหนมาใช้ทำงานได้เร็วที่สุด เพราะพวกข้อมูลเปิดบนเว็บไซต์ก็ไม่ค่อยมีให้ใช้อยู่แล้ว

ไม่แน่ใจว่าเพราะตอนนั้นหิวจัดหรือเปล่า เลยอยากทำเรื่องเกี่ยวกับฉลากโภชนาการขึ้นมาซะอย่างนั้น

แผนที่วางไว้ตอนแรกคือ สร้างหน้าเว็บที่แสดงฉลากโภชนาการให้เลือกดูได้ง่ายๆ โดยให้ผู้ใช้งานทั่วไปเพิ่มฉลากโภชนาการได้เพียงถ่ายรูป ... ซึ่งก็คิดว่าส่วนอัพโหลดรูปมาแสดงคงทำไม่ทัน คงต้องแวะไปเซเว่นซื้อขนมมาสิบยี่สิบอย่างถ่ายรูปโชว์กันเป็นข้อมูลเบื้องต้นไปก่อน

แล้วเราก็เจอขีดจำกัดอันแสนจะบีบคั้นหัวใจ: เวลา

รู้ตัวอีกทีก็ใกล้ได้เวลาส่งงานแล้ว (เป็น Hackathon ที่ได้ลุยโค้ดจริงจังแค่ช่วงบ่าย -- ไม่ใช่แหกตาปั่นโปรเจคกันข้ามวัน) เลยต้องเปลี่ยนแผนกันยกใหญ่ เป็นดูดข้อมูลที่ใกล้เคียงกับฉลากโภชนาการจากบนเว็บไหนก็ได้มาใช้แก้ขัดไปก่อน (ขออภัยด้วยที่เราจำชื่อเว็บนั้นไม่ได้แล้ว)

แต่ข้อมูลที่ได้มาก็ไม่ได้ใกล้เคียงกับฉลากโภชนาการเลยแม้แต่น้อย 555 เลยเอาผักชีโรยหน้า แสดงข้อมูลให้ดูน่าสนใจที่สุดเท่าที่จะทำได้ ...

และนี่คือผลลัพธ์ได้ภายในเวลาประมาณสองชั่วโมงนั้น ([ลองเล่นจริงที่นี่][live demo])

{: .oversized .figure}
> ![หน้าตาเว็บ Food Radar](/images/program/misc/foodradar.png)
>
> หน้าตาเว็บไซต์ Food Radar ที่แสดงข้อมูลโภชนาการอาหารแบบข้อมูลพลังตัวละคร

นอกเหนือจากความสนุก (แบบมึนๆ) ก็ได้ประกาศนียบัตรสวยๆ มาไว้ดูเล่นอีกหนึ่งใบ (ถ้าเค้ารู้ว่าเผางานกันเมามันขนาดนี้คงขอยึดคืน 555)

แต่ก็หวังว่าจะมีโอกาสได้ไปงานแบบนี้อีกนะครับ ;)


[@scomma]: //twitter.com/scomma
[@sepia_sheep]: //twitter.com/sepia_sheep

[live demo]: //scomma.github.io/foodradar
